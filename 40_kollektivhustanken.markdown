---
layout: page
title: Kollektivhustanken
date: 2012-04-27 11:11:45
---

<h2>ETT HUS MED LIV</h2>
Vi som bor i Fristad har sannerligen inte gjort det lätt för oss. Andra kollektiv har en politisk idé eller någon annan livsåskådning gemensamt. Inte vi!

Medlemmar i andra kollektiv flyttar ihop för att de är i samma ålder eller har liknande familjeförhållanden. Inte vi!

Vi äger inte huset vi bor i och vi utför bara en del av fastighetsskötseln själva.

Vi är mycket olika som människor. De flesta som flyttar hit känner inte ens någon annan i Fristad tidigare.

Många besökare förvånas över att vi inte har massor med plikter, regler och förordningar för att hålla ihop kollektivhuset.

Egentligen borde vi ha alla odds emot oss. Ändå säger så många som flyttar hit: ”Det är som att äntligen ha flyttat hem! Som att äntligen ha hittat det rätta och naturliga sättet att leva - i gemenskap med andra”.

Det är ett stort förtroende att erbjudas gemenskap. Det är också ett stort förtroende att få erbjuda gemenskap.

Men en boendegemenskap av den här sorten går inte att reglera fram. Den kräver ett levande ansvar från var och en som fått förtroendet att flytta hit.

Alla som bor i Fristad, små som stora, har en uppgift: ”Att vidareutveckla och fördjupa den gemenskapen” - en känsla av samhörighet som ingen kan sätta fingret på.

Men hur det ska gå till kan bara var och en avgöra. Det är som man säger: ”Alla kan göra något men ingen kan göra allt.”

Kanske är det just det som är styrkan i Fristad - att alla, stor som liten, kan bidra på sitt egna personliga sätt och på sina egna villkor.

Ett kollektivhus som Fristad är ett experiment under ständig utveckling. Helt enkelt för att Fristad förändrar sig hela tiden med var och en som kommer till och flyttar från.

Det förändrar sig också med alla idéer, alla nya tankar, försök - lyckade och misslyckade -känslor och projekt.

Precis som ett liv ska vara; ständigt under utveckling. Ett kollektivhus ska aldrig stå stilla. Vi kommer aldrig att komma 100% i mål - just därför att det är omöjligt att sätta upp något mål för ett kollektivhus.

Ett hus kan vara - just bara ett hus. Lägenhet bredvid lägenhet, människa bredvid människa. Bredvid. Men inte med, inte tillsammans.

Men ett hus kan vara så mycket mer. Det kan ha ett hjärta, ett blodomlopp, en själ - ett liv! Just så är ett kollektivhus när det fungerar. Ett hus med liv. Ett levande hus! En fristad för boende i gemenskap. Ett Fristad!

Välkommen till Fristad!